<html><head>
      <meta http-equiv="Content-Type" content="text/html; charset=utf-8">
   <title>Zadání soutěžních úloh</title><meta name="generator" content="DocBook XSL Stylesheets V1.76.1"><style type="text/css">
    .simplelist { width: 100% }
    .screen, .programlisting, .literallayout { background-color: silver }
    body { font-family: Verdana, sans-serif; }
    .article .titlepage { text-align: center; }
    .section .titlepage { text-align: left; }
    .remark { color: red;
              background-color: yellow;
	      font-style: italics;
	    }
  </style></head><body bgcolor="white" text="black" link="#0000FF" vlink="#840084" alink="#0000FF"><div lang="cs" class="article" title="Zadání soutěžních úloh"><div class="titlepage"><div><div><h2 class="title"><a name="d5e1"></a><span>Zadání</span> soutěžních
úloh</h2></div><div><h3 class="subtitle"><i>Kategorie <span>mládež</span></i></h3></div><div><p class="releaseinfo">Soutěž v&nbsp;programování –
26.&nbsp;ročník</p></div><div><p class="releaseinfo">Krajské&nbsp;kolo&nbsp;2011/2012</p></div><div><span class="date">19. až 21. dubna 2012<br></span></div></div><div></div><hr></div><div class="toc"><dl><dt><span class="section"><a href="#d5e16">Prozohy znkaů</a></span></dt><dt><span class="section"><a href="#d5e37">Poprask v&nbsp;Sherwoodu</a></span></dt><dt><span class="section"><a href="#d5e79">Hrátky s čísly </a></span></dt><dt><span class="section"><a href="#d5e85">Děda K. encyklopedistou</a></span></dt></dl></div><p>Úlohy můžete řešit v&nbsp;libovolném
pořadí a samozřejmě je nemusíte vyřešit všechny. Za každou úlohu
můžete dostat maximálně 10 bodů, z&nbsp;nichž je většinou 9 bodů
vyhrazeno na ohodnocení funkčnosti programu, jeho shody se zadáním
a efektivity a jeden bod na dokumentaci a přehlednost zdrojového
kódu. Body získané za každou úlohu se ještě násobí koeficientem, který
odráží složitost úlohy.</p><p>Na řešení úloh máte 4 hodiny čistého
času.</p><p>Před zahájením soutěže vám pořadatel
oznámí, kde najdete testovací soubory  a vzorová řešení úloh. Textové
testovací soubory pro všechny operační systémy používají řádky
ukončené dvojicí znaků CR a LF.</p><div lang="cs" class="section" title="Prozohy znkaů"><div class="titlepage"><div><div><h2 class="title" style="clear: both"><a name="d5e16"></a>Prozohy znkaů</h2></div><div><h3 class="subtitle">Koeficient <span class="koef">1</span></h3></div></div></div><p>
    Říká se, že při čtení textu dokážeme bez problému přečíst i slova s přeházenými znaky, pokud zůstane první a poslední písmenko na svém místě. Vaším
    úkolem je napsat program, který to pomůže ověřit. Na vstupu
    programu je text a celé číslo <em class="varname">P</em> v rozsahu od 0 do 1000 určující míru prohazování (viz dále). 
    Výstupem je text s proházenými písmenky.
  </p><p>
    Přesný postup prohazování písmen je takovýto: Změny budeme
	provádět pouze ve slovech, slovem se rozumí posloupnost písmen
	české abecedy oddělená alespoň jedním nepísmenem
	(jakýmkoliv jiným znakem, mezerou, číslicí a pod).  Znaky mimo
	slova nebudeme nijak měnit. Slova kratší než 4 písmena
	ponecháme také beze změn. Pro slova o čtyřech a více znacích
	určíme nejdříve počet prováděných prohozů pro dané slovo –
	má-li slovo <em class="varname">N</em> písmen, pak počet prohozů
	<em class="varname">X</em> bude náhodné číslo v rozsahu od 0 do
	<em class="varname">P</em>*(<em class="varname">N</em>-3)/100. Následně
	<em class="varname">X</em>-krát vybereme vždy náhodně dvě pozice
	písmen ve slově mimo první a poslední a písmena na nich umístěná
	prohodíme. Prohazujeme bez ohledu na to, zda již dříve na
	daném místě k prohozu došlo.
  </p><p>Pro zjednodušení chápejte písmeno „ch“ jako dvě samostatná
  písmena „c“ a „h“.</p><p>
    Má-li váš program grafické rozhraní, bude vstupní text vložen uživatelem do vstupního pole dle zvyklostí daného rozhraní. 
    Programátoři pracující v prostředích preferujících příkazový řádek mohou pracovat se standardím vstupem a výstupem.
    Předpokládejte délky textů maximáně do osmi tisíc znaků.
  </p><div class="example"><a name="d5e30"></a><p class="title"><b>Příklad 1. Příklad vstupu</b></p><div class="example-contents"><pre class="screen">Důležitá věc je, aby byla první a poslední písmena na správném místě.</pre></div></div><br class="example-break"><div class="example"><a name="d5e33"></a><p class="title"><b>Příklad 2. Příklad výstupu pro parametr <em class="varname">P</em> = 200</b></p><div class="example-contents"><pre class="screen">Dleůitžá věc je, aby blya pnvrí a psoelndí pímesna na srpváénm mstíě.</pre></div></div><br class="example-break"></div><div lang="cs" class="section" title="Poprask v&nbsp;Sherwoodu"><div class="titlepage"><div><div><h2 class="title" style="clear: both"><a name="d5e37"></a>Poprask v&nbsp;Sherwoodu</h2></div><div><h3 class="subtitle">Koeficient <span class="koef">3</span></h3></div></div></div><p>
    V&nbsp;sherwoodském lese už to zase vře – skupina zlosynů se snaží polapit
    Robina Hooda! Robin je na ně ovšem připraven a chce je přivítat bravurní
    střelou ze svého nového luku, který dokáže prostřelit i několik nepřátel
    naráz.
  </p><p>
    Problém je v&nbsp;tom, že zlosynů je opravdu hodně a Robin neví, jakým způsobem
    by jich mohl jedním výstřelem zasáhnout co nejvíc. Přemýšlel o&nbsp;tom,
    že by poprosil zlosyny, aby chvilku postáli bez pohnutí, dokud si nevyměří, odkud
    bude střílet, ale nebyl si jistý, že by jeho slušné žádosti zlosyni
    vyhověli. Poprosil nakonec raději o&nbsp;pomoc vás.
  </p><p>
    Napište program, který pokud možno rychle vyřeší Robinův problém. Na vstupu
    dostane souřadnice až 3000 různých bodů, každý zadaný dvěma souřadnicemi v rozsahu
    1 až 1000. Cílem je najít přímku, která protne co nejvíc bodů.  Přímka
    protne bod jenom tehdy, když prochází <span class="emphasis"><em>bez zaokrouhlování přesně
    jeho souřadnicemi</em></span>. Máte zaručeno, že taková přímka je jedinečná.
    Výslednou přímku zobrazte spolu se všemi ostatními zlosyny v&nbsp;grafické podobě
    a vypište, kolik zlosynů dokáže Robin jedním výstřelem skolit.
  </p><div class="section" title="Popis vstupu"><div class="titlepage"><div><div><h3 class="title"><a name="d5e45"></a>Popis vstupu</h3></div></div></div><p>
      Vstup načtěte ze souboru <code class="filename">zlosyni.txt</code> v&nbsp;aktuálním adresáři.
    </p><p>
      Soubor <code class="filename">zlosyni.txt</code> obsahuje souřadnice nepřátel,
      na každé řádce jsou mezerou oddělená dvě přirozená čísla v&nbsp;rozsahu 1 až
      1000. Nepřátel je nanejvýš 3000 a každý má jedinečné souřadnice. Řádky
      jsou ukončeny dvojicí znaků <code class="constant">CR</code> a <code class="constant">LF</code>.
    </p></div><div class="section" title="Zobrazení výstupu"><div class="titlepage"><div><div><h3 class="title"><a name="d5e53"></a>Zobrazení výstupu</h3></div></div></div><p>
      Zobrazte oblast <code class="constant">(1, 1)</code> až
      <code class="constant">(1000, 1000)</code> se všemi zlosyny a s&nbsp;výslednou přímkou
      tak, aby bod <code class="constant">(1, 1)</code> byl vlevo dole.
      Také zobrazte nebo vypište, kolik zlosynů dokáže Robin jedním výstřelem skolit.
    </p></div><div class="section" title="Příklad vstupu a výstupu"><div class="titlepage"><div><div><h3 class="title"><a name="d5e59"></a>Příklad vstupu a výstupu</h3></div></div></div><table width="100%" id="d5e61"><tr>
        <td><code class="filename">zlosyni.txt</code></td>
        <td>obrazovka</td>
      </tr><tr valign="top">
        <td>
          <pre class="programlisting">100 900
400 700
900 100
500 500
100 100
500 900
150 200
900 900
500 100</pre>
        </td>
        <td>
            <p><span class="emphasis"><em>Robin může jedním výstřelem skolit 4 zlosyny.</em></span></p>
            <div class="mediaobject"><img src="robin-hood.png"></div>
        </td>
      </tr></table></div><div class="section" title="Ukázková data"><div class="titlepage"><div><div><h3 class="title"><a name="d5e75"></a>Ukázková data</h3></div></div></div><p>
      V&nbsp;adresáři <code class="filename">robin-hood</code> se nachází ukázková data včetně
      příkladu ze zadání. Pro získání plného počtu bodů by měl váš program
      vyřešit každá z&nbsp;nich během vteřin.
    </p></div></div><div lang="cs" class="section" title="Hrátky s čísly"><div class="titlepage"><div><div><h2 class="title" style="clear: both"><a name="d5e79"></a>Hrátky s čísly </h2></div><div><h3 class="subtitle">Koeficient <span class="koef">1</span></h3></div></div></div><p>Vypracujte program, který k zadanému celému kladnému číslu
nalezne a vypíše co největší prvočíslo v jehož zápisu se každá číslice
vyskytuje nanejvýš jednou a je menší než zadané číslo. </p><p>Například k 98777 to je prvočíslo 98731. Prvočíslo 98737
nevyhovuje protože se v něm vyskytuje číslice 7 dvakrát.</p></div><div lang="cs" class="section" title="Děda K. encyklopedistou"><div class="titlepage"><div><div><h2 class="title" style="clear: both"><a name="d5e85"></a>Děda K. encyklopedistou</h2></div><div><h3 class="subtitle">Koeficient <span class="koef">3</span></h3></div></div></div><p>
    Děda K. se rozhodl, že napíše encyklopedii. 
    Taková encyklopedie se skládá z hesel, což je dvojice: název předmětu – popis předmětu.
    Vaším úkolem bude dědovi práci zjednodušit.
  </p><p>
    Napište program, pro práci s encyklopedickými hesly.
    Hesel nebude celkem více než 10 tisíc.
    
    
    
    Název předmětu nebude mít více než 255 znaků.
    Žádná dvě hesla nesmí mít stejný název.
    Popis nebude mít více než 32000 znaků.
    
  </p><p>
    Program umožní tyto funkce:</p><div class="itemizedlist"><ul class="itemizedlist" type="disc"><li class="listitem"><p>načítání hesel z datového souboru, určeného uživatelem,</p></li><li class="listitem"><p>zobrazování hesel – hesla jsou přitom zobrazována abecedně seřazená podle názvu předmětu, malá a velká písmena jsou rovnocená,</p></li><li class="listitem"><p>vytvoření hesla,</p></li><li class="listitem"><p>vyhledání hesla podle názvu předmětu,</p></li><li class="listitem"><p>změna hesla,</p></li><li class="listitem"><p>vymazání hesla,</p></li><li class="listitem"><p>vyhledání textu v názvech nebo popisech, případně obojím,</p></li><li class="listitem"><p>ukládání hesel do datového souboru, původního nebo do určeného uživatelem,</p></li><li class="listitem"><p>export hesel do souboru HTML a vytvoření/zvýraznění odkazů na jiná hesla v popisech.</p></li></ul></div><p>Funkce přidávejte postupně, jak jsou uvedeny v zadání.  Funkce
    nebude hodnocena, pokud nebudou fungovat všechny funkce
    předcházející.  Popis datového souboru a HTML souboru najdete
    dále.
  </p><p>
    Prohlédněte si také ukázkový program.
  </p><div class="section" title="Popis datového souboru"><div class="titlepage"><div><div><h3 class="title"><a name="d5e113"></a>Popis datového souboru</h3></div></div></div><p>
      Datový soubor je textový soubor obsahující hesla, která jsou oddělena dvěma prázdnými řádky.
      Heslo se skládá z jedné řádky obsahující název předmětu. Následuje jedna prázdná řádka a jedna nebo více řádek popisu předmětu.
      Pozor: jednotlivé prázdné řádky v popisu předmětu jsou možné, zatímco dvě a více nikoliv, protože ty jsou použité jako oddělení hesel mezi sebou.
      Viz ukázkové soubory v adresáři <code class="filename">encyklopedie</code>.
    </p></div><div class="section" title="Popis HTML souboru"><div class="titlepage"><div><div><h3 class="title"><a name="d5e117"></a>Popis HTML souboru</h3></div></div></div><p>
      Tento soubor – stránka HTML zobrazuje hesla (názvy předmětu i
      popis předmětu) seřazená podle názvů, malá a velká písmena jsou
      rovnocená.  Hesla, jejichž název začíná stejným písmenem jsou
      seskupena do oddílů, na které jsou odkazy na začátku stránky.  U
      každého hesla jsou odkazy vedoucí na začátek oddílu a stránky.
      Pokud se v popisu hesla objeví text, který se shoduje s názvem
      kteréhokoliv hesla (bez ohledu na velikost písmen), změňte tento
      text na odkaz na shodné heslo.  Viz ukázkový soubor v adresáři
      <code class="filename">encyklopedie</code>.
    </p></div></div></div></body></html>
