<html><head>
      <meta http-equiv="Content-Type" content="text/html; charset=utf-8">
   <title>Zadání soutěžních úloh</title><meta name="generator" content="DocBook XSL Stylesheets V1.76.1"><style type="text/css">
    .simplelist { width: 100% }
    .screen, .programlisting, .literallayout { background-color: silver }
    body { font-family: Verdana, sans-serif; }
    .article .titlepage { text-align: center; }
    .section .titlepage { text-align: left; }
    .remark { color: red;
              background-color: yellow;
	      font-style: italics;
	    }
  </style></head><body bgcolor="white" text="black" link="#0000FF" vlink="#840084" alink="#0000FF"><div lang="cs" class="article" title="Zadání soutěžních úloh"><div class="titlepage"><div><div><h2 class="title"><a name="d5e1"></a><span>Zadání</span>
soutěžních úloh</h2></div><div><h3 class="subtitle"><i>Kategorie tvorba webu</i></h3></div><div><p class="releaseinfo">Soutěž v&nbsp;programování – 28.&nbsp;ročník</p></div><div><p class="releaseinfo">Krajské&nbsp;kolo&nbsp;2013/2014</p></div><div><span class="date">10. až 12. dubna 2014<br></span></div></div><div></div><hr></div><div class="toc"><dl><dt><span class="section"><a href="#d5e17">Šachy</a></span></dt><dt><span class="section"><a href="#d5e32">Grafická úprava dokumentu</a></span></dt><dt><span class="section"><a href="#d5e66">Kolo štěstí</a></span></dt><dt><span class="section"><a href="#d5e93">Seznamy</a></span></dt></dl></div><p>Úlohy můžete řešit v&nbsp;libovolném pořadí a samozřejmě je nemusíte
vyřešit všechny. Za každou úlohu můžete dostat maximálně 10 bodů – hodnotí se shoda se zadáním,
funkčnost, dodržování webových standardů a přehlednost zdrojového kódu. Body získané za každou úlohu
se ještě násobí koeficientem, který odráží složitost úlohy.</p><p>Na řešení úloh máte 4 hodiny čistého času.</p><p>Kompletní rešení každé úlohy (soubory HTML, CSS, obrázky, případně
Javascript) uložte do samostatného adresáře nazvaného jménem úlohy (např.
<code class="filename">ukol1</code>). Stránku s&nbsp;řešením vždy pojmenujte <code class="filename">index.html</code> a
uložte v kódování UTF-8.</p><p>Při řešení je povoleno používat frameworky
jako je například jQuery.</p><div lang="cs" class="section" title="Šachy"><div class="titlepage"><div><div><h2 class="title" style="clear: both"><a name="d5e17"></a>Šachy</h2></div><div><h3 class="subtitle">Koeficient <span class="koef">2</span></h3></div></div></div><div class="orderedlist"><ol class="orderedlist" type="1"><li class="listitem"><p>Zobrazte šachovnici (8×8 políček, střídavě bílá a černá, levé horní pole je bílé).
        Políčka by měla být přibližně čtvercová. Šachovnici obtáhněte tenkou černou čarou.</p></li><li class="listitem"><p>Na šachovnici zobrazte šachové figurky v základním postavení.<sup>[<a name="d5e26" href="#ftn.d5e26" class="footnote">1</a>]</sup> Pro zobrazení figurek použijte znaky Unicode:</p><pre class="programlisting">   U+2654       bílý král              U+265A   černý král   
   U+2655       bílá dáma              U+265B   černá dáma   
   U+2656       bílá věž               U+265C   černá věž    
   U+2657       bílý střelec           U+265D   černý střelec
   U+2658       bílý kůň               U+265E   černý kůň    
   U+2659       bílý pěšec             U+265F   černý pěšec</pre><p>Použijte vhodný font, který tyto znaky obsahuje. Figurky by měly být na každém políčku
        vystředěné. Políčko by nemělo být více jak dvakrát větší, než je velikost figurky. Figurky
        by měly vypadat, že mají správnou barvu, tj. bílý pěšec na černém políčku je skutečně bílý,
        apod.</p></li><li class="listitem"><p>Umožněte figurky na šachovnici přemísťovat tažením myší. Dbejte na to, aby figurka nešla
        umístit na políčko, které je již obsazené. Kontrolovat tah na platnost podle šachových
        pravidel nemusíte. Dejte si pozor na správnou barvu figurky po umístění na nové
        políčko.</p></li></ol></div></div><div lang="cs" class="section" title="Grafická úprava dokumentu"><div class="titlepage"><div><div><h2 class="title" style="clear: both"><a name="d5e32"></a>Grafická úprava dokumentu</h2></div><div><h3 class="subtitle">Koeficient <span class="koef">1</span></h3></div></div></div><p>Součástí zadání je <a class="ulink" href="dokument.html" target="_top">HTML soubor</a>. Tento soubor nesmíte
    upravovat ani do něj jinak zasahovat. Prohlížet si ho samozřejmě můžete. Vaším úkolem je tedy
    vyrobit soubor <code class="filename">styl.css</code>.</p><div class="orderedlist"><ol class="orderedlist" type="1"><li class="listitem"><div class="itemizedlist"><ul class="itemizedlist" type="disc"><li class="listitem"><p>Zobrazte text dokumentu černě na bílém pozadí, patkovým písmem. Nadpisy zobrazte
            tučně zeleně, bezpatkovým písmem.</p></li><li class="listitem"><p>První řádek každého odstavce odsaďte o dvojnásobek velikosti fontu, mezi odstavci
            ponechte úzkou mezeru.</p></li><li class="listitem"><p>Patičku zobrazte menším písmem a od textu ji oddělte šedou čarou.</p></li><li class="listitem"><p>Tabulkám dejte světlounce šedé pozadí, buňky tabulky oddělte tenkými jednoduchými
            černými linkami.</p></li><li class="listitem"><p>Buňky, které tvoří záhlaví sloupců nebo řádků tabulky, zobrazte s bílým textem na
            černém pozadí a šedými oddělovači mezi buňkami.</p></li><li class="listitem"><p>Odkazy nechť jsou oranžové a nepodtržené, podtrhnou se při najetí ukazatele myši.
            Navštívené odkazy jsou o něco světlejší než nenavštívené.</p></li></ul></div></li><li class="listitem"><p>Dle zásad typografie se první řádek odstavce, který následuje hned po nadpisu,
        neodsazuje. Učiňte tak.</p></li><li class="listitem"><p>Poslední sloupec každé tabulky podbarvěte světle žlutou (mimo záhlaví).</p></li><li class="listitem"><p>Zajistěte, aby citace, které se v dodaném souboru nachází v elementu
          <code class="sgmltag-element">q</code>, měly správné české uvozovky nezávisle na nastavení prohlížeče, tj.
        levé takto: „ a pravé takto: “.</p></li><li class="listitem"><p>Některá slova či fráze obsahují vysvětlivku. Takovýto text je uzavřen v elementu
          <code class="sgmltag-element">span</code>, samotná vysvětlivka je pak obsahem jeho atributu <code class="sgmltag-attribute">data-vysvetlivka</code>. Zobrazte text, který obsahuje vysvětlivku,
        podtržený oranžovou přerušovanou čarou, samotný text bude normálně černý. Po najetí myší na
        tento text zobrazte vysvětlivku v komiksové bublině (nemusí mít „zobáček“).</p></li></ol></div><p>Dbejte na dobrou čitelnost textu dokumentu. Výsledný soubor by měl projít CSS
    validátorem.</p></div><div lang="cs" class="section" title="Kolo štěstí"><div class="titlepage"><div><div><h2 class="title" style="clear: both"><a name="d5e66"></a>Kolo štěstí</h2></div><div><h3 class="subtitle">Koeficient <span class="koef">3</span></h3></div></div></div><p>Jistě znáte kolo štěstí: kruh s barevnými výsečemi, v každé výseči je napsána výhra.
    Soutěžící kolo roztočí, to se chvíli točí setrvačností, až se zastaví. Soutěžící si odnáší
    výhru, která se po zastavení nachází vpravo. Typicky se na pravé straně kola nachází šipka,
    která na výherní položku ukazuje.</p><div class="figure"><a name="d5e71"></a><p class="title"><b>Obrázek 1. Ukázkové zobrazení kola štěstí</b></p><div class="figure-contents"><div class="mediaobject"><img src="kolo.png" alt="Ukázkové zobrazení kola štěstí"></div></div></div><br class="figure-break"><p>Máte zadaný seznam výher:</p><p>Audi A8, ponožky, let balónem, živý krokodýl, učebnice fyziky, plavky, křupky, kulečník, let
    na Měsíc, socha, vařečka, stroboskop, čokoláda, 500 000 Kč, houpačka.</p><div class="orderedlist"><ol class="orderedlist" type="1"><li class="listitem"><p>Zobrazte názvy výher <span class="quote">„<span class="quote">v kole</span>“</span>, tj. tak, aby vycházely ze stejného středu a
        byly v pravidelných úhlech.</p></li><li class="listitem"><p>Zobrazte pod názvy výher barevné výseče. Sousední výseče nesmějí mít stejnou barvu.
        Zobrazte šipku u výseče nejvíce vpravo.</p></li><li class="listitem"><p>Zajistěte, aby se kolo po kliknutí roztočilo.</p></li><li class="listitem"><p>Po roztočení se kolo po náhodném čase zastaví. Více bodů dostanete, pokud se kolo bude
        realisticky zpomalovat do úplného zastavení.</p></li><li class="listitem"><p>Zobrazte blahopřání obsahující název vylosované výhry.</p></li></ol></div><p>Správná funkčnost ve webkit prohlížečích (Chrome, Safari, Opera &gt; 12.x) není
    vyžadována.</p></div><div lang="cs" class="section" title="Seznamy"><div class="titlepage"><div><div><h2 class="title" style="clear: both"><a name="d5e93"></a>Seznamy</h2></div><div><h3 class="subtitle">Koeficient <span class="koef">1</span></h3></div></div></div><div class="orderedlist"><ol class="orderedlist" type="1"><li class="listitem"><p>Vyrobte seznam, který bude strukturován jako na obrázku níže. Odrážky i číslování musejí
        být automatické. Nemusíte dodržet tvar a formu odrážek (tedy místo pomlček můžete mít tečky,
        místo písmen čísla, atd.), odsazení dodržet musíte.</p><pre class="programlisting">&#9632; Pohádka O perníkové chaloupce
    1. Mařenka
    2. Jeníček
    3. ježibaba
&#9632; Pohádka O Červené Karkulce
    1. Karkulka
        &#9679; červený čepeček
        &#9679; košík
    2. vlk
        &#9679; ostré zuby
        &#9679; hlad
    3. babička
        &#9679; sežrána
&#9632; Pohádka O Šípkové Růžence
    A. sudičky
        1. Miroslava
            – pozvána
            – daruje krásu
        2. Květoslava
            – pozvána
            – daruje prince
        3. Věnceslava
            – nepozvána
            – daruje spánek
    B. Růženka
        &#9679; nesmí do věže
        &#9679; píchne se o trn
    C. princ</pre></li><li class="listitem"><p>Dodržte i tvar a formu odrážek tak, jak jsou na obrázku.</p></li><li class="listitem"><p>Po kliknutí na libovolnou položku sbalte/rozbalte všechny její podpoložky. Příklad: po
        kliknutí na <span class="quote">„<span class="quote">sudičky</span>“</span> bude příslušná část seznamu vypadat takto:</p><pre class="programlisting">...
&#9632; Pohádka O Šípkové Růžence
    A. sudičky
    B. Růženka
        &#9679; nesmí do věže
        &#9679; píchne se o trn
    C. princ</pre><p>Po opětovném kliknutí se podpoložky opět rozbalí.</p></li></ol></div></div><div class="footnotes"><br><hr width="100" align="left"><div class="footnote"><p><sup>[<a id="ftn.d5e26" href="#d5e26" class="para">1</a>] </sup>Horní řada zleva doprava: černé figurky: věž, kůň, střelec, dáma, král, střelec,
            kůn, věž; druhá řada shora: 8 černých pěšců vedle sebe dolní řada zleva doprava: bílé
            figurky: věž, kůň, střelec, dáma, král, střelec, kůn, věž; druhá řada zdola: 8 bílých
            pěšců vedle sebe.</p></div></div></div></body></html>
